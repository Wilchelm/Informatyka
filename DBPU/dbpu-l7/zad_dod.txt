W przypadku powszechnych obecnie dysków, czyli HDD najlepszą metodą nieniszczącą dysku fizycznie, jest wielokrotne nadpisywanie obszarów, w których znajdowały się dane. Nadpisywanie zwykle realizowane jest losowym ciągiem bitów lub bitami zerowymi. W ten sposób, nawet dysponując specjalistycznym sprzętem, skasowanych danych teoretycznie nie da się odtworzyć.
W praktyce istnieje sprzęt, używany przez agencje rządowe czy profesjonalne licencjonowane firmy zajmujące się informatyką śledczą, który pozwala na odczytanie wymazanej informacji dzięki pozostałościom bitów na skraju ścieżki, gdzie były zapisane oryginalne dane. Taka możliwość wynika z nieprecyzyjnego działania mechanizmów pozycjonowania głowic w dyskach twardych, gdy sterownik głowicy zadaje jej pozycję docelową i otrzymuje błędną informację zwrotną o położeniu. To powoduje pozostawanie części nieskasowanych danych na bocznych, skrajnych obszarach kasowanego sektora.

Dla nowszych typów nośników danych, czyli dysków SSD metoda wielokrotnego nadpisywania nie sprawdza się. Po pierwsze dlatego, że można uszkodzić napęd dysku przekraczając liczbę dozwolonych zapisów dla zbyt dużej ilości komórek. Po drugie, wbudowane algorytmy sprzętowe na dyskach SSD mogą spowodować, że bity nadpisujące wcale nie trafią fizycznie w to miejsce, w które wskaże oprogramowanie i dane nie zostaną zamazane.

Bezpowrotne kasowanie danych w dyskach SSD jest jednak o wiele prostsze niż w HDD. Dlatego, ponieważ producenci dysków SSD udostępniają mechanizm o nazwie secure erase. Jest to firmware, który bezpośrednio steruje kontrolerem dysku i wymusza na nim polecenie fizycznego zerowania każdej komórki pamięci, łącznie z obszarami spare area oraz empty. Kontroler oznacza wszystkie bloki danych jako puste oraz uwalania zgromadzone w nich ładunki elektryczne przez co wszystkie dane usuwane są bezpowrotnie. Operacja ta ma dodatkowo ciekawy efekt uboczny. Mianowicie przywraca pierwotną wydajność dysku SSD. W napędach półprzewodnikowych z czasem następuje spadek wydajności spowodowany przepełnieniem się komórek pamięci. Wymazanie dysku metodą secure erase powoduje przywrócenie komórek do stanu „ustawień fabrycznych” i tym samym odczuwalne zwiększenie wydajności dysku. 
